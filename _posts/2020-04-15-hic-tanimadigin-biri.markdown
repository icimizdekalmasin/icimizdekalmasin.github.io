---
layout: post
title:  "Hiç Tanımadığın Birini Özlemek"
date:   2020-04-15 23:34
---

Hiç tanımadığın birini özlemek. Bu duyguyu herkes biliyor mu acaba? Ben kendimi bildim bileli bu duyguyla yaşıyorum. Sanki yıllardır arayıp da bulamadığım mutluluğu biri almış dünyanın bir köşesinde benim için saklıyor. Ben sanki onu bulsam, bütün dertlerim çözülecek gibi. Sonunda ben de o mutlu insanların arasına katılabileceğim gibi. Niye böyle oldu ben de bilmiyorum. Muhtemelen kimse de bilmeyecek, bilemeyecek.

Mutluluğu başkasında ya da başka yerlerde arama dediğinizi duyar gibiyim. Sen de ikiyüzlüsün bak işte. Sen sanki bunu demene rağmen aynısını yapmıyor musun? Mutluluğu hep başka birilerinde aramadın mı? Belki de evet aramadın. Aferin sana! Lakin, bu seni mutlu bir insan yapmıyor ne yazık ki! Çünkü çok yüksek ihtimalle bu durumda sen mutluluğu maddi şeylerde aradın. Kıyafet, araba, ev vs. Senin halin benden de kötü be dostum. Üzgünüm. Aman boş ver. Sen de zamanla anlayacaksın zaten pahalı palavraların seni mutlu etmeyeceğine. İnanmayarak söylediğim çok mu belli oldu? Evet ben de ikiyüzlüyüm, kimi zaman. İnanmıyorum çünkü bence insanların büyük çoğunluğu bu gerçeğin farkına varamadan çekip gidiyor bu hayattan. Senin için ama bence hala umut var. Bu yazıyı okuduğuna göre sen de toplumun dışına çıkmaya adaysın. Belki de çoktan çıktın, kim bilir? Eğer öyleyse hoş geldin aramıza. Nasıl ortam, şahane değil mi? Konu yine dağıldı bak. Kafamın içi de böyle işte. Hatta daha da beter. Bunlar sadece o hengâme arasında yakalayabildiklerim. Neyse, ne diyordum ben? Aaa, evet evet hatırladım şimdi. Hiç tanımadığın birini özlemekten bahsediyordum. Evet, Youtube yorumlarına hoş geldin! 

Tanımadığım, tanışmadığım ve belki de hiçbir zaman tanışamayacağım sen. Olur da bir gün yollarımız kesişirse, bir işaret ver. Ben pek anlayamıyorum insanları çünkü. Senin de o olduğunu anlayamam büyük ihtimalle. Beni gerçekten sevecek misin? Karşılıklı aşk denilen bir şeyin gerçekten olduğuna beni bu yaşımdan sonra inandırabilecek misin? Sen de bu zamana kadar etrafındaki sözde çiftlerin zorunlu birlikteliğinden bıktın mı? Onları gördükçe o aşk denilen kuruma olan inancını da yitirdin sanıyorum. Zira ben yitirdim. Zorunlu yalnızlıktan ise tercih edilmiş yalnızlığı seçtim ben. İlk birkaç yıl hiç fena da değildi aslında. Kendimle olmaktan mutluydum. Sonra tabi kendimden de sıkıldım. Yapacak bir şey de kalmadı. Başkalarına sarayım dedim ama olmadı. Tahammül edemedim. Ne kendime ne de onlara. Sonra ne mi oldu? Hiçbir bok olmadı. İşte buradayım. Anlatacak kimsem kalmadı. Daha doğrusu anlayacak kimsem kalmadı. Seni özledim anlasana! Senden başka da çarem kalmadı herhalde. Beni artık bulman gerektiğine kanaat getirdim. Merak etme, ben de seni arayışa çıktım. Karşıma çıkan herkesin gözlerinin içine bakıyorum sen misin diye. Ama gördüklerim hiç açıcı değil. O gözlerin arkasındaki tüm şeytanları görüyorum sendeki ışıltı yerine. Pes etmek üzereyim artık. Gel ve kurtar beni…


